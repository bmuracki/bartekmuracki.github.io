---
title: 'Finding Vivian Maier &#8211; niekompletna mozaika'
date: '2014-08-13T09:51:24+02:00'
status: publish
permalink: /2014/08/finding-vivian-maier-niekompletna-mozaika
author: 'Bartek Muracki'
excerpt: ''
type: post
id: 3025
thumbnail: ../../../uploads/2014/08/vm10291.jpg
category:
    - 'O fotografii'
tag:
    - 'fotografia uliczna'
    - 'vivian maier'
    - wystawa
post_format: []
language:
    - Polski
post_translations: []
hickory_post_type:
    - regular
video:
    - 'a:1:{i:0;a:4:{s:9:"embed_url";s:0:"";s:12:"embed_height";s:3:"420";s:15:"self_hosted_url";s:0:"";s:18:"self_hosted_height";s:3:"420";}}'
gallery:
    - 'a:1:{i:0;a:1:{s:6:"images";a:1:{i:0;a:2:{s:5:"image";s:0:"";s:7:"caption";s:0:"";}}}}'
review:
    - 'a:1:{i:0;a:4:{s:13:"overall_score";s:1:"0";s:14:"review_heading";s:0:"";s:12:"summary_text";s:0:"";s:8:"criteria";a:1:{i:0;a:2:{s:4:"name";s:0:"";s:5:"score";s:1:"0";}}}}'
music:
    - 'a:1:{i:0;a:6:{s:9:"embed_url";s:0:"";s:12:"embed_height";s:3:"420";s:16:"soundcloud_embed";s:0:"";s:33:"soundcloud_include_featured_image";s:1:"0";s:13:"spotify_embed";s:0:"";s:30:"spotify_include_featured_image";s:1:"0";}}'
image_size:
    - normal
post_size:
    - normal_post
is_featured:
    - '0'
featured_data:
    - 'a:1:{i:0;a:2:{s:12:"custom_image";s:0:"";s:12:"custom_title";s:0:"";}}'
show_featured_image:
    - '0'
show_tags:
    - '0'
show_share_buttons:
    - '0'
show_author_box:
    - '0'
show_related_posts:
    - '0'
hickory_post_fields:
    - 'a:14:{i:0;s:17:"hickory_post_type";i:1;s:5:"video";i:2;s:7:"gallery";i:3;s:6:"review";i:4;s:5:"music";i:5;s:10:"image_size";i:6;s:9:"post_size";i:7;s:11:"is_featured";i:8;s:13:"featured_data";i:9;s:19:"show_featured_image";i:10;s:9:"show_tags";i:11;s:18:"show_share_buttons";i:12;s:15:"show_author_box";i:13;s:18:"show_related_posts";}'
---
Świat sztuki rządzi się swoimi specyficznymi prawami: czasami okazuje się, że za artystycznym odkryciem nie stoją nakłady na promocję lub znajomości, ale najzwyklejszy przypadek. Ponoć słynną rzeźbę Wenus z Milo odkrył rolnik szukający kamienia do budowy ogrodzenia, chińska terakotowa armia wyłoniła się spod ziemi podczas kopania studni, a na partytury Bacha miał trafić Mendehlson kupując mięso zawinięte w zapisane nutami papiery. Do tych historii możemy dopisać kolejną – Vivian Maier.

Zaczęło się zwyczajnie: początkujący agent nieruchomości John Maloff kupił dom w chicagowskiej Nortwest Side i zaczął fascynować się dziejami tej nieco zapomnianej dzielnicy. Stanął na czele lokalnego koła historyków i wpadł na pomysł publikacji książki i albumu o okolicy. Szukając starych zdjęć Chicago, na jednej z aukcji kupił w ciemno karton wypełniony po brzegi negatywami. Gdy po kilku miesiącach przyjrzał się dokładnie kliszom, szybko stało się jasne, że ma do czynienia z zupełnie wyjątkowym archiwum.

Od tego momentu historia naszpikowana jest znakami zapytania. Maloff próbuje dowiedzieć się, kim była tajemnicza fotografka. Odpowiedzi szuka w Google’u, urzędach stanu cywilnego, a przede wszystkim przekopując się przez niezliczone slajdy (a potem również osobliwą kolekcję pamiątek). Stopniowo, ze znajdowanych wskazówek wyłania się postać wyemancypowanej niani obdarzonej wyjątkową artystyczną wrażliwością i obsesyjnie dokumentującej każdą mijającą chwilę.

Vivian Maier (dla jednych Vivian, dla innych Viv, pani Maier lub tajemnicza V. Smith) jawi się jako postać pełna sprzeczności: z jednej strony paranoicznie wręcz skryta i dbająca o swoją prywatność, z drugiej – czująca się na ulicy i wśród obcych ludzi jak ryba w wodzie.

Dzieci jednocześnie kochała i karała, być może nie mogąc sobie poradzić z jakimś mrocznym wydarzeniem z przeszłości swojej lub pochodzącej z Francji rodziny. One kochały ją za pokazywanie innego świata i zabaw, na które rodzice absolutnie by nie pozwolili (by wspomnieć zabieranie ich do dzielnic biedoty i wizyty w… rzeźni). Ona – za to, że dzięki nim mogła skupić się na najważniejszej dla niej fotografii. Były jej przepustką, usprawiedliwieniem i bezpieczną tarczą gdy włóczyła się po zakazanych okolicach Chicago i Nowego Jorku. Toksyczne, niekontrolowane znoszenie granic pomiędzy światami dorosłych i dzieci przekładało się na instrumentalne (a często dosłownie brutalne) traktowanie tych drugich i wraz z mijającymi latami wydawało się pogłębiać.

Wiedziała, że jej prace są dobre (w jednym z zachowanych listów proponowała nawet współpracę przy produkcji odbitek fotografowi z rodzinnego miasteczka we Francji), ale skrupulatnie dbając o prywatność nie dawała współczesnym najmniejszych szans na odkrycie swojego talentu. Uprawiała kompulsywnie zbieractwo, jak gdyby piętrzące się po sufit jej pokojów gazety miały zatrzymać upływ czasu i dać kiedyś świadectwo kim była. To złożone ze stop-klatek życie, które woziła ze sobą w kilkunastu ciężkich walizach, było chyba jej największym skarbem, ale również mozaiką, którą dzień po dniu przykrywała wyjałowioną z uczuć rzeczywistość.

Opowieści o Vivian Maier pozostawia wiele otwartych pytań: jak powinniśmy traktować twórczość artysty, któremu należy się miejsce w szeregu najlepszych fotografów epoki, ale odkryliśmy go dopiero dzisiaj? Co z uznanymi mistrzami ulicznej fotografii? Czy odkrycie prac Maier każe inaczej spojrzeć na portfolia Doisneau, Erwitta czy Cartier Bressona?

Co stało się z fotografką w późniejszych latach, czy przestała robić zdjęcia? Sąsiedzi z nadmorskiej miejscowości, w której mieszkała opisywali ją jako ekscentryczną starszą panią, ale w ich relacjach nie pojawia się już z nieodłącznym Rolleiflexem na szyi.

Archiwum negatywów Maier Maloff oszacował na ok. 150 000 klatek. Jedno jest jasne – nawet gdyby co pięćdziesiąte zdjęcie okazało się warte publikacji, John ma zajęcie do końca życia, a my możemy spodziewać się kilkunastu, jeśli nie kilkudziesięciu, obszernych albumów prezentujących twórczość Ms. Maier i stopniowo wypełniających białe plamy.

*Film „Finding Vivian Maier”, reż. John Maloff*

*Wystawa fotografii Vivian Maier w Leica Gallery, ul. Mysia 3 do 23.06.2014.*

Strona z pracami

Vivian Maier – autoportret

Vivian Maier:  
[http://www.vivianmaier.com](http://www.vivianmaier.com/)